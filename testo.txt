PROGETTAZIONE DI ALGORITMI ELEMENTARI
=====================================

Gli esercizi seguenti richiedono di progettare ed implementare
algoritmi per la risoluzione di semplici problemi.  La loro
risoluzione richiede di:
 - individuare la strategia su cui si baserà l'algoritmo risolutivo;
 - specificare l'algoritmo tramite un diagramma di flusso;
 - scrivere un programma C che implementi l'algoritmo;
 - verificare la correttezza del programma eseguendolo su alcune
  istanze del problema.


1) Potenza
----------

Progettare ed implementare un programma che legga due numeri interi
a e b e che calcoli e stampi il risultato di "a elevato alla b".


2) Massimo
----------

Progettare ed implementare un programma che effettui la lettura di
una serie di numeri interi.  Il programma termina quando il dato
immesso è pari a zero.  Calcolare e stampare il maggiore tra i
valori inseriti.


3) Media
--------

Progettare ed implementare un programma che effettui la lettura di una
serie di numeri reali.  Il programma termina quando il dato immesso è
pari a zero.  Calcolare e stampare la media aritmetica dei valori
inseriti.


4) Conteggio
------------

Progettare ed implementare un programma che effettui la lettura di una
serie di numeri interi.  Il programma conta il numero di valori
dispari immessi, e termina quando il conteggio arriva a 10.  Al
termine deve essere stampato il numero di operazioni di lettura
effettuate.


5) Radice quadrata
------------------

Il metodo più antico per l'approssimazione della radice quadrata è il
`metodo babilonese'.  Il metodo è di tipo iterativo, prevede cioè che
vengano ripetute determinate operazioni.  Ciascuna ripetizione
modifica una stima della soluzione in modo che diventi
progressivamente più accurata.

Dato un valore positivo z, l'approssimazione della sua radice quadrata inizia
con una sua stima grossolana x.  Ad esempio, si può partire con
il valore x = 1.  La stima x viene poi sostituita da una stima
migliore, ottenuta calcolando l'espressione:

  (x + z/x) / 2

Il miglioramento della soluzione viene ripetuto finché non si giunge
ad una stima abbastanza accurata, ad esempio fino a quando il valore
assoluto della differenza tra il quadrato di x e z non scende sotto
una certa soglia.

Si descriva tramite un diagramma di flusso il metodo babilonese in
modo che parta da una stima iniziale x = 1 e che continui a migliorare
la stima fino a che non si verifichi la condizione

"il valore assoluto della differnza tra x al quadrato e z è inferiore a 0.0001".

Si traduca infine il diagramma in linguaggio C.
